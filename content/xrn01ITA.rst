Introduzione al Regen Network
==============================

:lang: it
:tags: crypto, agricoltura rigenerativa, carbon market
:slug: RegenNetwork
:date: 20/05/2018
:cover_image: /images/RN.jpeg
:summary: Dove presento il Regen Network, cosa è, cosa fa e traggo due conclusioni iniziali


Una delle principali cause del degrado ambientale attuale è che per un'impresa non curarsi dei propri effetti sulla biosfera è un modello vincente, soprattutto nell'agricoltura. C'è un feedback positivo continuo, con vendite maggiori, cose più facili, con sussidi statali talvolta poco sensati, con spese inferiori, mentre un approccio rigenerativo all'agricoltura, per quanto possa essere utile nel grande ordine delle cose, incontra spesso molti feedback negativi: molto lavoro, entrate più basse, difficoltà burocratiche, e bisogno di un'enorme iniezione di conoscenze per iniziare.

Sono convinto, ma ne parlerò più dettagliamente in futuro, che spingere i feedback nella giusta direzione sia fondamentale per risolvere qualcosa. 

Cosa fa Regen Network
---------------------

Il denaro è solitamente collegato a qualcosa. Spesso è stato considerato un equivalente dell'oro, a volte era l'oro stesso, altre volte è collegato al petrolio o al PIL. In generale, però, non si vede mai il denaro collegato alla vera fonte di valore: le risorse naturali, acqua, fertilità, aria, vita. I livelli di astrazione sono tanti e tali da rendere difficile vedere che è quella la fonte iniziale di ogni altro valore.

Regen Network è un tentativo di dare a quel valore ambientale una controparte economica e promuovere feedback economici alle attività rigeneratrici utilizzando un modello decentralizzato.
È creato da alcuni nomi piuttosto noti negli ambienti permaculturali e di agricoltura rigenerativa, come Christian Shearer e Gregory Landua. Attualmente è ancora in una fase di raccolta fondi, e il progetto non è ancora partito.

Alla fine della fiera, se vogliamo ignorare tutti i dettagli tecnici, fa fondamentalmente tre cose:

* Fa da verificatore e database decentralizzato delle informazioni ottenute nei luoghi che aderiscono al progetto. In pratica permette di verificare in maniera trasparente che in un luogo il suolo stia davvero migliorando, o che davvero stia aumentando l'infiltrazione di acqua nel suolo. I dati vengono ottenuti tramite vari protocolli che includono sensori, dati satellitari, report di terze parti o in prima persona.

* Fa da tramite tra enti che vogliono finanziare i progetti rigenerativi (istituzioni, privati, no-profit, quel che sia) e i progetti stessi, utilizzando un modello di smart contract. 

* Sviluppa in generale la salute del progetto incentivando la produzione di protocolli, le comunità, i singoli progetti agricoli e l'adozione.

Come lo fa
----------

* **Blockchain**.Regen network avrà come database decentralizzato una blockchain, validata e processata da più nodi indipendenti, garantendo i metadati delle informazioni (orario, luogo ecc.) e che le informazion in sé siano veritiere, perché tutti i nodi avranno una copia delle informazioni (o degli hashing delle informazioni conservati off-chain, ma non voglio entrare in tecnicismi)

* **Environmental State Protocols (ESP)**: in pratica dei semplici algoritmi che permettono, dai dati ottenuti, di ricavare delle informazioni utili e quantificare le effettive migliorie nell'ambiente. Ad esempio, un protocollo potrebbe considerare la quantità di verde vista da satellite e i valori di sensori per pressione umidità ed albedo per indicare che in un luogo ci sia effettivamente un cover crop o meno, e quanto. Il valore di poter sapere cosa accade davvero in un terreno e poter elaborare automaticamente i dati, senza mettere in mezzo terze parti e complessi controlli suscettibili di corruzione, è il punto di forza maggiore del progetto.

* **Smart Contracts**, chiamati in RN Ecological Contracts. Questi sono i contratti automatizzati che, partendo dalle informazioni date dai protocolli, permettono di sbloccare l'accesso a dei fondi da parte di chi raggiunge gli obiettivi.

Può sembrare complesso, ma vediamo qualche esempio terra terra.

Esempi
------

* L'Italia si rende conto che raggiungere gli obiettivi del concordato di Parigi è più arduo di quanto previsto. Stanzia quindi dei finanziamenti per chiunque dia prova di sequestrare carbonio tramite un set di protocolli, mettendo sovvenzioni chessò, a 200 euro ad ettaro per chi raggiunga una certa soglia di miglioramento. Il processo è istantaneo attraverso uno smart contract, nel momento in cui viene verificato il miglioramento in maniera automatica vengono sbloccati i fondi sotto forma di euro, bitcoin, regen network token, o altro

* Mario non vuole pagare la mafia del marchio Bio, ma non sa come garantire ai suoi consumatori che davvero produce robba buona e migliora l'ambiente. Utilizzando una serie di protocolli mette a disposizione di tutti i rilevamenti del suo terreno, e i consumatori possono vedere da soli che le cose migliorano, vedere le immagini satellitari e valutare il lavoro di Mario, che si fa pure un po' di pubblicità.

* Raffaele ha un terreno e raccoglie molti dati. Decide di rendere disponibili i dati sotto pagamento, o abbonamento. Sono i suoi e ci fa quello che vuole, e molte compagnie di ricerca pagano per avere dati di buona qualità. Un'ulteriore fonte di entrata per Raffaele.

* Un consumatore può facilmente cercare vicino a lui imprese che lavorano in maniera positiva per l'ambiente, e scegliere quelle anche perché il cibo è facilmente più buono


Ora, intendiamoci, io non credo che il carbonio nell'atmosfera sia *il* problema. Sequestrare carbonio nel suolo dovrebbe essere un gradito effetto collaterale di attività che puntano a ripristinare falde acquifere, purificare il terreno, rivitalizzarlo, ridare habitat a specie a rischio, chiudere i cicli di acqua e materiale organico in loco, non un obiettivo in sé. Non sono un meteorologo, ma gli studi letti mi hanno portato a pensare che il metano e l'umidità ad alta quota siano ad esempio più gravi del carbonio nell'atmosfera per l'effetto serra. 

Il carbonio però è una parola che fa tanto parlare di sé ultimamente, ed è comunque un indicatore utile per i lavori svolti, teniamocelo buono. So per certo che questa è anche l'opinione del Regen Network.

Conclusioni
-----------


Ho ancora qualche dubbio su questo progetto. L'idea è buona, e sono sicuro che tante altre applicazioni possono derivare a cui ancora non ho pensato, ma attenderò il webinar che ci sarà tra due giorni per trarne un'idea più solida. Intanto, fate pure un po' di compitini a casa:

* `sito internet <https://www.regen.network/>`_
* `whitepaper <http://regen-network.gitlab.io/whitepaper/WhitePaper.pdf>`_
* `architettura <http://regen-network.gitlab.io/whitepaper/Architecture.pdf>`_
* `protocolli <http://regen-network.gitlab.io/whitepaper/Protocols.pdf>`_
* `stanza riot <https://riot.im/app/#/room/#regen.network:matrix.org>`_


Note sul copyright
------------------

Il logo di Regen Network è copyright di Regen Network, credo
